---
date: 2006-08-28 22:11:24 +0200
layout: wycinki
title: Call me Rexon, Rexon Valdez
---

Wasza kochana redakcja pracuje sobie ostatnio od czasu do czasu w chwilowej siedzibie [TTC](http://tacticaltech.org/ 'Tactical Technology Collective') w drugiej bramie Foksal 11; w pierwszej bramie mieszczą się między innymi Fundacja Atelier (spryciarze namalowali sobie jak do nich dotrzeć na chodniku), Stołeczny Konserwator Zabytków i Centrum Myśli Jana Pawła II. Niestety, zapewne w ramach akcji[^1] „50% Polaków nie wie, że stanowi połowę społeczeństwa”, ich wspólne drzwi (dla ułatwienia – te, do których prowadzą znaki Atelier Foksal) są dla sporej części osób kompletnie niewidoczne, podobnie jak naklejka [STGU](http://stgu.pl/ 'Stowarzyszenie Twórców Grafiki Użytkowej') na naszych (i czemu mam to dziwne wrażenie, że prostota wywodu zniechęciła właśnie ostatniego czytelnika dzielnie brnącego przez ten wycinek?).

Próbując zmniejszyć liczbę niepotrzebnych rozczarowań u niespodziewanie licznych tłumów szukających Konserwatora lub Centrum Myśli (u nas?), zawiesiliśmy[^2] na drzwiach tabliczkę o treści „KONSERWATOR ZABYTKÓW ORAZ FUNDACJA JANA PAWŁA II W PIERWSZEJ BRAMIE”. Efekt? Liczba rozczarowań zmniejszyła się o ¾, niestety spadły interakcje z osobami co bardziej bystrymi; reszta czyta dwa pierwsze słowa, uśmiecha się z zadowoleniem, wchodzi bez pukania, rzuca papiery na stół i zaczyna tłumaczyć z czym przyszła.

(A skoro już się żalę: ta kampania „Zostań dziewczyną Rexona” to od dziś, prawda? Ja rozumiem, że firmy się bronią rękami i nogami przed odmianą nazw swoich marek, ale potem rośnie pokolenie, któremu się wydaje, że chodzi do Liceum Cix[^3] i je lody Grajkan[^4], a to już niezadobrze raczej. I jeszcze mi się przypomniało, skoro już takim strumieniem świadomości lecę, że z ładnych haseł z „x” w nazwie to Greenpeace kiedyś miał kampanię „It wasn’t the Exxon Valdez [captain](http://en.wikipedia.org/wiki/Joseph_Hazelwood 'Categories: People from Georgia')’s driving that caused the Alaskan oil spill; it was yours”. Nie, bez związku.)

O, znów jakiś chłopiec zajrzał.

— Konserwator zabytków… w pierwszej bramie… to nie tutaj?

[^1]: ukłon dla <cite>Nowego Pompona</cite>
[^2]: no, gorąco Marka dopingowałem, tak
[^3]: sto dziewiąte, tak
[^4]: de domo Zielona Budka
