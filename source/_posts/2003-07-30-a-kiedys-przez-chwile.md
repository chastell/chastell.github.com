---
date: 2003-07-30 21:05:53 +0200
layout: wycinki
tags: [pl, wycinki]
title: A kiedyś przez chwilę widziałem nawet Ostrego i Asha
---

[Bo to w ogóle różnie bywa](http://blog.art.pl/ostry/entry.cgi?id=1054730863 'pierwsza telefoniczna rozmowa kolegów z netu'). Niesamowite, jak łatwo ludzki mózg potrafi uznać wyobrażenia stworzone na podstawie literek i, ewentulanie, jednej-dwóch fotek za coś pewnego; najpierw wydaje się, że wiemy o kimś bardzo dużo, a potem z trudem próbujemy dopasować rzeczywistość do tego, co jakoby „znamy z Sieci”.

Pamiętam, że dopiero po kilku spotkaniach z [Markiem](http://megaloman.org/ 'Marek M., megaloman.org') wytłumaczyłem sobie do końca, że osoba którą widzę to ta sama, z którą rozmawiam w Tlenie; [Piotrek](http://chlip.pl/ 'Piotr Ch., chlip.pl'), znany niby wcześniej z kilku fotek, okazał się, drań, wyższy ode mnie o głowę. Pierwszy raz usłyszałem [Martę](http://thoughtscriber.net/ 'Marta M., thoughtscriber.net') kiedy jej tłumaczyłem przez telefon, że się chwilę spóźnię, bo autobus którym jadę stoi na blokadzie Samoobrony[^1] (gdy jechałem do dziewczyny to staliście na drodze, ja jestem pamiętliwy i pamiętam to srodze[…](http://staszewski.art.pl/teksty/index.php?id=pierdole 'classic')). Wtedy ten głos wydał mi się jakby trochę roztrzepany, nie dane mi było jednak długo się nad tym zastanawiać, gdyż trzy kwadranse później Martę _zobaczyłem_, zaś następnych kilka godzin poświęciłem próbom sklecenia choć jednego pełnego zdania.

Powyższą, jakże elitarną listę aktualnie zamykają[^2] [Szymon](http://bol-istnienia.org/ 'Szymon B., bol-istnienia.org') i [Konrad](http://asq.art.pl/ 'Konrad Rz., asq.art.pl') – obu niestety spotkałem tylko raz, i może dlatego nie wydają się (jeszcze?) tak bardzo odlegli od tego, co na ich temat siedzi w mojej głowie. Cały czas mam nadzieję, że po wakacjach uda się jakoś to niedopatrzenie naprawić…

[^1]: I wasn’t making this up
[^2]: chronologicznie rzecz biorąc
