---
date: 2003-03-27 20:18:32 +0100
layout: wycinki
title: Pasjonująca sprawa
---

<cite>[Pasję](http://teatr-a.art.pl/spektakl.php?id=pasja 'Widowisko o Śmierci i Zmartwychwstaniu Pańskim')</cite> wczoraj widziałem.

Niesamowite, z jaką gracją i lekkością udało się Teatrowi A podejść do tego tematu – gdy już-już wydaje się, że oto jedna ze smutniejszych części spektaklu, aktorzy przedstawiają radosny skecz o rozterkach młodych apostołów; gdy po raz pierwszy w życiu słyszę _kobietę_ mówiącą „wziął chleb, i dzięki Tobie składając łamał i rozdawał swoim uczniom…”, nagle na drugim planie odzywa się Judasz, bezpardonowym cytatem przywołując na myśl[^1] najlepsze lata Piwnicy pod Baranami. Fantastyczny Marcin Wąsowski, fascynujący, śpiewający solo Chlip… No rewelacja po prostu.

Oczywiście powinienem napisać też tu dużo o walorach artystycznych i duchowych <cite>Pasji</cite>; niestety, zawsze miałem spore problemy z ubieraniem tego typu uczuć w słowa, a w słowo pisane to już w ogóle bez szans. Cóż, jeśli tylko będziecie mieli okazję – zobaczcie koniecznie. Życie pokazało, że sztuka broni się świetnie nawet w ekstremalnych warunkach (jasna aula jednej z wyższych uczelni, dziesięcioosobowa[^2] widownia). Polecam.

[^1]: możliwe, że tylko mi, stary już jestem
[^2]: w tym sześć osób z kadry
