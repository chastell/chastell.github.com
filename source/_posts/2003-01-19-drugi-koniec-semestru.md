---
date: 2003-01-19 01:24:03 +0100
layout: wycinki
tags: [pl, wycinki]
title: Drugi koniec semestru prędkości nabiera (niejeden się pogubi bez pomocy przyjaciela)
---

Intrygujące – gdy kilka dni temu [pewien maturzysta](http://bol-istnienia.org/?lupa=530 'dmr musi zapierdalać') poprosił mnie o pomoc w udowodnieniu, że jeżeli W(x) = x<sup>3</sup> – 3x<sup>2</sup> – x + 6 to P(x) = W(x) + x – 1 ma dokładnie jeden pierwiastek[^1] (pojechałem tak: P(x) = x<sup>3</sup> – 3x<sup>2</sup> + 5 i P′(x) = 3x<sup>2</sup> – 6x; P′ ma zera w 0 i 2 oraz ramiona w górę czyli P maleje tylko w przedziale (0; 2), poza tym rośnie; P(0) = 5, P(2) = 1; z pochodnej wiadomo, że P między 0 a 2 stale maleje, a skoro P(0) > 0 i P(2) > 0 to nie może w tym przedziale przecinać zera, a poza tym przedziałem rośnie, czyli powyżej 2 już zera nie przecina, czyli ma tylko jedno zero, gdzieś dla x < 0, QED), no więc gdy kilka dni temu z zaciekawieniem to zadanko robiłem, to bawiłem się Naprawdę Dobrze™.

Dlaczego więc dziś – gdy w swoim projekcie z <acronym title='systemy i sieci fotoniczne'>SSF</acronym>-ów przedstawiałem w postaci graficznej przebieg amplitudy sygnału uzyskany na wyjściu światłowodu, opisywałem zachodzące zjawisko i podawałem jego interpretację – dlaczego dziś nie czułem równie dużej przyjemności? Przecież po podstawieniu wartości otrzymujemy opóźność grupową ∆τ = 0,68 pikosekundy na kilometr, a foton z punktu zero dociera na koniec światłowodu nie przesunięty w czasie[^2]! Czyż nie jest to powodem do radości? Czyż nie jest?

[^1]: rzeczywisty, rzecz jasna
[^2]: w stosunku do reszty sygnału o częstotliwości f<sub>0</sub>
