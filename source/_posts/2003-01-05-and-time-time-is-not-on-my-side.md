---
date: 2003-01-05 23:04:31 +0100
layout: wycinki
tags: [pl, wycinki]
title: And time, time is not on my side
---

Niedawno zdjąłem mój wysłużony kalendarz z <cite>Gwiezdnymi wojnami</cite> i zamieniłem go na nowy, lekko[^1] tylko pomazany przez [Malkontenta](http://malkontent.pl/ 'pyzisostra') („bo, wiesz, dostałam w pracy, ale potem się okazało, że mam lepszy, więc ten możesz sobie wziąć”, no kochana jest po prostu), kalendarz z Dilbertem. Szanse, że ktokolwiek kiedykolwiek z niego skorzysta są niewielkie, jako że widoczny jest jedynie gdy się leży w moim starym łóżku; z łóżka zaś w celach kalendarzowych nie korzystam od pół roku.

No ale przecież gdybym go zdjął, to sens straciłaby cała misterna konstrukcja mająca na celu <del>ułatwienie sobie roboty</del> oszczędzenie mebla. Konstrukcja polega z grubsza na tym, że zamiast wbijać gwóźdź, wykorzystano naturalną Dziurę Po Śrubce™, w którą to Dziurę idealnie wchodzi Hak Od Wieszaka™, a który to z kolei Hak świetnie nadaje się do wieszania na nim kalendarzy (jak się okazało – zarówno tych z <cite>Gwiezdnymi wojnami</cite>, jak i tych z Dilbertem).

Na dodatek nieźle to wszystko razem wygląda, coś między sklepem mięsnym a sztuką nowoczesną.

> Pomoc techniczna według Piesberta:
>
> — Tu Piesbert, czym mogę służyć?
>
> — Muszę przesunąć kursor w prawo, ale mysz jest na skraju podkładki.
>
> — Próbował pan restartować komputer, nie zachowując swoich plików?
>
>  

To strip z lutego. Podglądałem.

[^1]: niby cały styczeń, ale styczeń już się prawie kończy…
