---
date: 2003-02-24 03:28:15 +0100
layout: wycinki
tags: [pl, wycinki]
title: A to polska rzeczywistość właśnie
---

[Malkontent](http://malkontent.pl/ 'siostra moja, pyzikonik') miała stłuczkę. Nie z jej winy. Stała sobie na światłach, facet za nią nie wyhamował, stuknął, ona stuknęła faceta przed nią, ten dał radę jeszcze musnąć kogoś przed sobą.

Normalna, zdawałoby się, sprawa.

I nie jest niczym niezwykłym, że sprawca jechał samochodem żony. Służbowym, więc żona ma problem. Potrafię też przyjąć do wiadomości, że facet miał we krwi dwa promile alkoholu – tacy ludzie po ulicach jeżdżą, choć jak widać jednak nie powinni.

Czego natomiast ciągle nie mogę przyswoić, to fakt, że jest lekarzem, i że właśnie spieszył się do szpitala na przeszczep nerki. Tłumaczył, że jest to tak stresująca operacja, że na trzeźwo nie jest w stanie.
