---
date: 2003-09-16 23:11:12 +0200
layout: wycinki
tags: [pl, wycinki]
title: Look, a duck
---

Przed chwilą Marta[^1] podzieliła się wygrzebanym z archiwów Oblivio <cite>[Signem](http://oblivio.com/road/02032601.shtml 'It was Rachel’s idea…')</cite>, a mi natychmiast przypomniało się, jak w jedną z ciepłych majowych nocy, o trzeciej nad ranem – korzystając z faktu, że i tak jak idiota wybrałem się na nocną premierę [pewnego fatalnego filmu](http://imdb.com/title/tt0234215/ 'Free your mind, jakże adekwatne hasło'), co z kolei rozpoczęło [całą](http://imdb.com/title/tt0287978/ 'Take the dare') [serię](http://imdb.com/title/tt0308208/ 'Your most dangerous enemies are the friends you’ve double-crossed') [nieudanych](http://imdb.com/title/tt0286716/ 'The inner beast will be released') [decyzji](http://imdb.com/title/tt0238380/ 'In a future where freedom is outlawed, outlaws will become heroes') kinowych, przerwaną dopiero niedawno przez b. dobrych <cite>[Piratów z Karaibów](http://imdb.com/title/tt0325980/ 'Oskara dla Johnny’ego Deppa poproszę')</cite> – no więc przypomniało mi to jak w tamtą pamiętną noc (a) spędziłem blisko dwie i pół godziny na naprawdę złym filmie, (b) parkując urwałem kawałek spoilera w aucie Rodzicielki, a kwadrans poświęcony na próby przyczepienia w/wym. kawałka z powrotem do zderzaka mogłem równie dobrze przeleżeć w rowie, oraz (c) dzielnie próbowałem zdobyć dla Marty wymarzony znak z jakiejś stacji tansformatorowej, po to jedynie, by z wielkim żalem stwierdzić, że najcenniejszym fragmentem całej instalacji są najwyraźniej nity przymocowywujące tenże znak do tejże stacji, i niestety jakiekolwiek próby odseparowania jednego od drugiego skończą się całkowitą znistką względem namalowanej na znaku pięciolatki[^2]. A że to właśnie ta pięciolatka była clou całej akcji, zmuszony byłem jak niepyszny wrócić do domu na tarczy. Sami rozumiecie.

Michael: „Rachel really wanted that sign, and I wanted to get it for her, and it had all come to nothing”; cóż, ja przynajmniej kompromitowałem się całkiem prywatnie.

[^1]: znany łódzki kolekcjoner znaków drogowych
[^2]: dziewczynki, nie planu gospodarczego
