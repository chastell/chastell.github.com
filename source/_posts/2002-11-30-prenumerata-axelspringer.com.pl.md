---
date: 2002-11-30 00:09:58 +0100
layout: wycinki
tags: [pl, wycinki]
title: prenumerata@axelspringer.com.pl
---

It was a dark and stormy night, że tak [klasycznie](http://bulwer-lytton.com/ 'The Bulwer-Lytton Fiction Contest') zacznę, zatem w pewną ciemną i burzową listopadową night postanowiłem zaufać firmie Axel Springer (choć niby świadomość faktu, że to oni wydają polskiego, za przeproszeniem, „Newsweeka” powinna mnie natychmiast otrzeźwić; ale – nie), tak więc postanowiłem tejże właśnie nocy tejże właśnie firmie zaufać i zamówić sobie roczną prenumeratę miesięcznika „Top Secret”. Nie ukrywam, że jednym z powodów podjęcia tak dramatycznej decyzji była ciekawa ekonomiczna nierówność – mianowcie nierówność 12 · 15 > 99, która to nierówność po chwili zagryzania ołówka rozwinęła się w równanie 12 · 15 – 99 = 81. Wynik tego równania z kolei wiąże się między innymi z ostanią rewaloryzacją stypendiów [tu i ówdzie](http://www.elka.pw.edu.pl/ 'EiTI PW') (średnio –25%), choć i bez tej – przyznacie – mało dowcipnej obniżki doszedłbym zapewne do jedynie słusznego wniosku, iż 81 zeta zdecydowanie piechotą nie chodzi.

Kolejnym z argumentów „za” był argument… hmmm… powiedzmy, że energetyczny. Znaczy się mając wybór między spacerem do kiosku a spacerem do skrzynki z listami, spacer numero uno przegrywa walkowerem. Idąc do kiosku muszę bowiem minąć (ang. walk over) skrzynkę, a ponieważ nie jest to relacja symetryczna[^1], wydatek energetyczny na dojście do kiosku jest większy niż analogiczny wydatek na dojście do skrzynki.

Ostatnim proprenumeracim argumentem był fakt regularnego karmienia mnie, nieporównanie smaczniejszym od typowych margarynowych miksów, masłem (co prawda 83% gospodyń z Gdańska nie czuje różnicy, ale „masło jest smaczniejsze i nie będziesz tu ze mną bachorze dyskutował”), a jak wiemy wpływ masła na pamiętanie o comiesięcznej wizycie w kiosku trudno zaliczyć do pozytywnych. Podsumowując – prenumerata jest wyborem nad wyraz sensownym, bo prenumerata to „Top Secret” tańszy, „Top Secret” bliższy oraz „Top Secret” sam o sobie pamiętający.

Niestety, dokonując wszystkich powyższych przemyśleń nie doceniłem inwencji działu prenumeraty wspomnianego wcześniej wydawnicta. Otóż – wyobraźcie sobie – panowie i panie z Axel Springer wpadli na rewelacyjny pomysł wysyłania swojej drogocennej produkcji _listami poleconymi_. Jeszcze raz: wysyłają _prenumeratę_ za pomocą _listów poleconych_. Nie wiem, czym podyktowana jest taka decyzja (wątpię żeby koszty dodatkowe z tym związane były niższe niż koszty ponownego wysyłania pisma do tych co to jakoby „nie dostali ostatniego numeru a poza tym na poczcie strasznie kradną”), wiem natomiast jakie ta decyzja ma konsekwencje dla mnie. Otóż konsekwencje ma konkretne – zamiast miłej niespodzianki, jaką co miesiąc sprawiają mi w skrzynce nowe numery „Chipa”, „Wiedzy i Życia” oraz „Świata Nauki” (dzięki, wujku!), będę miał niemiłą niespodziankę w postaci małego białego awiza, wypełnionego jakże dobrze mi znanym zmęczonym pismem Pana Listonosza. I, zamiast radośnie pognać z gazetką do mieszkania, wykonam w tył zwrot, pomyślę smętnie o dowolnym z pięciu znajdujących się w promienu stu metrów od mojego domu kiosków, po czym udam się przez śniegi i zawieruchę do odległej o kilometr placówki Poczty Polskiej Warszawa 12; tam z kolei – jeśli będę miał szczęście – już po kwadransie spędzonym w towarzystwie stada niezadowolonych klientów będę miał okazję wylegitymować się oraz podpisać czytelnie imieniem i nazwiskiem w miejscu wskazanym przez panienkę zza szybki.

Nie wiem, czy wydawnictwo postanowiło w ten sposób podnieść w moich oczach wartość swego pisma (znany psychologiczny chwyt – lepiej traktujemy to, czego zdobycie przychodzi nam trudniej), czy może prikaz idzie z góry i Axel Springer Polska nie ma nic do gadania w sprawie standardów ustanowionych przez Axel Springer Verlag. Wiem natomiast, że na razie jedyną znalezioną przeze mnie zaletą całej sytuacji jest darmowa koperta z bąbelkami AirPro No. 18 w której przysyłane jest pismo; obawiam się jednak, że tym razem mój wrodzony optymizm daleko z takim argumentem nie zajedzie.

[^1]: …idąc do skrzynki nie muszę minąć kiosku
