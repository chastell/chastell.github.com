---
date: 2003-02-03 22:59:38 +0100
layout: wycinki
tags: [pl, wycinki]
title: A to polska służba zdrowia właśnie
---

W zeszłym tygodniu Myszka pojechała na narty rozwalić sobie kolanka (nie wiedziałem, że w tym celu trzeba jechać w Alpy; jeszcze kilka lat temu do złamania sobie ręki w zupełności wystarczyła mi Bukowina Tatrzańska). Plan udał się w pełni – ścięgna ma ponaciągane i ledwo chodzi, więc po powrocie postanowiła pokuśtykać w kierunku publicznej przychodni zdrowia. Eksperyment taki.

Nie wiem, czy wiecie, jak teraz załatwia się tego typu sprawy – otóż nie jest to wcale takie proste jak kiedyś. Chory jest chory, tak? Znaczy się do pracy nie idzie, tak? Znaczy się ma cały dzień wolny! Ale przecież nie możemy przez taką błahostkę wytrącać go z naturalnego rytmu pobudek – jak chce mieć numerek, musi pojawić się w przychodni o 7<sup>30</sup>. Jeśli będzie miał szczęście i silne łokcie, to numerek dostanie w miarę wczesny (np. 11<sup>30</sup>). Może spokojnie pokuśtykać do domu, poczekać trochę i wrócić.

Ach, zapomniałbym – nie możemy przecież ufać choremu, że tak sam z siebie będzie wiedział co mu jest. Przecież chory nie musi wcale studiować medycyny, ba, może nawet być w tej materii zupełnym laikiem! Każdy może powiedzieć, że go bolą kolana, i że nie może zbytnio ich zginać – ale jak się później okaże, że to jednak zapalenie płuc, to nawet najlepszy ortopeda nie pomoże. Wniosek: wszyscy chorzy muszą przejść wstępną selekcję. I na tę właśnie selekcję (trzy rodzaje białej śmierci: sól, cukier, lekarz pierwszego kontaktu) można się zapisywać w godzinach 7<sup>30</sup>-7<sup>31</sup>.

Najciekawsze jednak są dalsze losy naszego Przykładowego Chorego. Po pierwszym kontakcie z jedynym nadającym się do tego lekarzem („Co pani jest?” „Studentka.” „Ale co panią boli?” „Kolana.” „No to do ortopedy!”) należy udać się do leżącej kilometr dalej przychodni ortpedycznej, gdzie <del>miła</del> (chciałem ubarwić, ale przypomniałem sobie jej minę) pani w rejestracji powie, że dokładnej godziny wizyty nam nie może podać. Dnia w zasadzie też nie. W każdym razie najbliższe terminy są w kwietniu. Zapisać?

Zastanawiam się jak wysoka musiałaby być składka zdrowotna, żeby to wszystko miało, pardon the pun, ręce i nogi.
