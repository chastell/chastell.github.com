---
date: 2002-12-10 01:25:25 +0100
layout: wycinki
title: Mondays are an awful way to spend 1/7th of your life
---

Czasy są przybliżone. Proszę mnie nie łapać za minuty.

8:00
: chastell przechodzi samego siebie i _wstaje_, naprawdę wstaje z łóżka, choć wcale nie musi. Pierwszy poważny błąd tego dnia.

8:01
: chastell sprawdza, czy Net dalej mu leży. Net dalej leży. chastell idzie utopić smutek pod pryszynicem.

8:15
: chastell dalej topi smutek pod prysznicem.

8:30
: chastell kończy topić smutek pod prysznicem i postanawia zacząć dzień. Kolejny błąd.

9:00
: chastell wykonuje telefon interwencyjny do providera.
: — Wiecie?
: — Wiemy.
: — I…?
: — Właśnie wysłaliśmy techników. Za godzinę będzie działać.
: — Ale to od wczorajszego wieczora leży!
: — O, naprawdę?

9:30
: chastell dochodzi do wniosku, że na zewnątrz jest …wsko zimno, i że to w sumie miło, że nie będzie dziś musiał nigdzie wychodzić. No proszę, taki stary a taki głupi.

10:00
: chastell odbiera telefon. [Malkontent](http://malkontent.pl/ 'siostra moja, Katarzyna') nie może zapalić, a tak akustyczno–mechanicznie uzdolnione dziecko jak Jej Brat na pewno będzie wiedzieć co jest nie tak, słuchając przez komórkę rzężenia samochodu.

11:10
: Trzy telefony później okazuje się, że jednak zapaliła. Tłumy szaleją.

12:20
: chastell próbuje dodzwonić się do Tele2 celem zasugerowania, że dziesiąta minęła dość dawno, a Net do leżenia dodał co najwyżej kwiczenie. Najwyraźniej inni klienci mają podobny pomysł.

12:50
: chastell wreszcie się dodzwania. „Właśnie rozmawiałem z panami technikami, postarają się naprawić do piętnastej.” Słychać bluzgi, Kicia w ramach protestu zmienia kaloryfer.

13:15
: chastell postanawia stanąć na czele jednoosobowej Przyprawy do Bieguna Północnego, znaczy się odbyć podróż do [FSB](http://www.batory.org.pl/ 'Fundacja im. Stefana Batorego') celem dossania się do Sieci. Ludzie na odwyku podobno często zachowują się irracjonalnie, oto dowód.

13:16
: chastell jest dumny ze swojej wcześniejszej przenikliwości – faktycznie, na zewnątrz jest …wsko zimno.

13:20
: chastell próbuje przedłużyć swoją umowę z [ZTM](http://www.ztm.waw.pl/ 'Zarząd Transportu Miejskiego')-em na kolejne 90 dni upojnej jazdy. Automat za bilet wart 83 zł nie przyjmuje setki. Skurwiel podobno nie ma wydać.

13:22
: chastell kasuje bilet jednorazowy i wsiada do ciepłego metra. Dwie stacje dalej zostaje zgnieciony przez radosny tłum świątecznych zakupowiczów z Galerii Centrum. W zgniecionym mózgu tradycyjnie kiełkuje pytanie „kiedy ci ludzie pracują?”.

13:30
: chastell wysiada na stacji Ratusz („Uwaga! Stacja końcowa. Wypierdalać.”) i z uporem godnym lepszej sprawy ponownie próbuje załadować swoją kartę miejską. Kolejny automat udaje, że siedemastu złotych reszty to raczej nie znajdzie, nie wie, nie orientuje się i żadnej roboty nie bierze do przyszłego tygodnia. chastell kupuje dwa bilety ulgowe i wsiada do zimnego tramwaju.

13:40
: chastell wysiada z tramwaju i wybiera się na spacer po mrozie. Myśli krążą wokół statutu Fundacji, który najwyraźniej jasno zabrania umieszczania siedziby w miejscu łatwodostępnym komunikacyjnie.

13:55
: chastell przybywa. Zamiast fanfar dostaje od ochrony zieloną plakietkę z napisem VISITOR, która umożliwia mu dostanie się na czwarte piętro. (Na czwartym piętrze urzęduje Malkontent, która obiecała usadowić go przy komputerze.)

14:05
: chastell zostaje Usadowiony Przy Komputerze. Fundacyjny serwer DHCP stwierdza, że inne to jak najbardziej, no bo czemu nie, ale jeśli chodzi o maszynę KAJAK159 to jej jakoś nie kocha i jej jakoś nie ufa, więc ona dziś numeru IP nie dostanie. Pojedynek serwer DHCP vs obsługa techniczna FSB po zaciętej walce kończy się wygraną sprzętu.

14:25
: chastell zostaje relegowany do innej maszyny. Po kwadransie sprawdza, czy może jego domowy komputer nie odzyskał kontaktu ze światem. Owszem, odzyskał. Z braku szelek i zbyt niskich sufitów plan demonstracyjnego rozstania się ze światem zostaje odłożony do realizacji w późniejszym terminie.

15:10
: chastell zastanawia się, czemu Malkontent – która jeszcze pół godziny wcześniej proponowała wspólny obiad o trzeciej – (a) nie przychodzi, (b) nie dzwoni, (c) nie odbiera telefonu.

15:30
: chastell, po sprawdzeniu że wcześniejsze działanie jego domowego łącza nie było pomyłką konfiguracyjną Tele2 i łącze owo dalej funkcjonuje, postanawia przedsięwziąć voyage home. Malkontent po powrocie z obiadu ze zdziwieniem stwierdza, że po prostu zapomniała brata nań zabrać.

15:45
: chastell się wycwania (bo to, panie, warsiawiak pełną gębą) i _rozmienia_ swoją setkę na drobne. Teraz już żaden głupi automat mu nie podskoczy…

16:25
: chastell, po (analogicznej do Przyprawy) podróży w przeciwnym kierunku oraz pyrrusowym zwycięstwie nad pierwszym napotkanym automatem ZTM dociera do domu. Tam wita go, wciąż leniwie rozparta na kaloryferze, Kicia – całą sobą wyrażając jedynie słuszny komentarz do dzisiejszego dnia.
