---
date: 2003-02-12 00:20:26 +0100
layout: wycinki
title: …but do not trust to hope – it has forsaken these lands
---

Słowa Éomera rozbrzmiewały mi uporczywie w głowie przez całą drogę powrotną z RTV-Euro-AGD, gdzie nabyłem pierwszą w swoim życiu maszynkę do strzyżenia. A jeszcze kilka dni temu plan wydawał się być Naprawdę Dobrym™: lubię mieć krótkie włosy, więc kupuję własną maszynkę i uniezależniam się od bandy szalonych fryzjerów, czychających na każdym kroku na mój skalp. Niejasne wątpliwości opadły mnie dopiero po zrealizowaniu części finansowo-ekspedycyjnej – czy aby na pewno Myszka poradzi sobie w roli golibrody amatora? A co jeśli okaże się, że machanie tym narzędziem wymaga jakichś specjalnych umiejętności?

— I will not risk <del>open w…</del> bald head.

— Bald head is upon you; whether you’d risk it or not.

Cóż, na takie Myszkowe dictum odpowiedzi nie miałem. Postanowiłem brnąć w to dalej, robić dobrą minę do złej gry i ogólnie koncetrować się na niesamowitych wprost możliwościach nowego gadżetu. Się do konturu głowy dopasowuje, patrzcie państwo. Może to jak z automatycznym goleniem – bolesny jest tylko pierwszy raz, potem już wszyscy mają takie same kształy…

Rozpoczęcie postrzyżyn opóźniałem jak mogłem („zobacz, zobacz, kasetę dodali! trzeba to koniecznie obejrzeć…”), czas upływał jednak nieubłaganie i w pewnym momencie pozostało tylko zacisnąć zęby, narzucić na ramiona foliową pelerynkę Welli, załatwić wszystkie niepozałatwiane sprawy i zasiąść na zydelku. (Szybko okazało się, że w lustrze widzę jedynie czubek głowy; poczułem się dziwnie uspokojony. Na wszelki wypadek postanowiłem i na to nie patrzeć.)

Zaczęliśmy. Myszka ustawiła Maszynę na 40 mm, ja zanuciłem po raz ostatni „Do you really want to hurt me? Do you really want to make me cry?”, Myszka zechciała i pukle blond włosów opadły na brzoskwiniową podłogę łazienki. Widok który ukazał się mym oczom po zakończeniu pierwszego przebiegu był intrygujący… otóż nie było gorzej! Przełknąłem głośno ślinę i powiedziałem mężnie: „pani pojedzie czydziści”. Pojechała.

Kilkanaście bzyknięć maszynki później przejrzałem się znów – o dziwo, efekt wręcz zaczynał się podobać. Po szybkiej wymianie opinii postanowiliśmy zagrać va banque: ustawienie nr 7. _Dwadzieścia jeden milimetrów._ Jeszcze tylko kilka wyrównań tu-i-tam, kilka niewybrednych komentarzy w stylu „jakby mi ręką zadrżała to się nie martw – zawsze podobali mi się faceci o szpiczastych uszach” i byłem wolny.

I, w zasadzie, gdyby nie pewien drobny incydent („coś ta kępka tu na środku nie chce dać się wyrównać; spróbuję bez grzebienia… ups…”), mógłbym z czystym sumieniem metodę polecić. Na szczęście krótkie włosy rosną szybko. Prawda?
