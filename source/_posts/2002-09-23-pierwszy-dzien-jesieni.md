---
date: 2002-09-23 21:01:00 +0200
layout: wycinki
tags: [pl, wycinki]
title: Pierwszy dzień jesieni
---

O, śrubka. Luzik – krzyżykowa, śrubokręt do kompa taki mam. Fuck, nie pasuje. No to lu, jedziemy płaskim. Trochę skacze, pozycja mocno niewygodna, ale się udało. Oj, druga śrubka. Ale – po bojach z poprzednią – to już w zasadzie formalność. Jeszcze trzy kołki na górze i zdjęte.

Cholera, strasznie ciasno. Ścianka szafki tuż obok wylotu, no nie idzie śrubokręta włożyć zupełnie. Pesio. Chwila pomyślunku i – bingo, są na świecie dwugroszówki. Tylko jeszcze by się jakieś naczynko zdało. Kubełek! Nie, nie wejdzie. Miska! Nope, za wąsko. Garnek! Ciągle nie to. Ooo, właśnie, mamina szklanka do piwa. Zawsze wiedziałem, że to się musi w końcu przydać do czegoś sensownego…

Dobra, kręcimy. Mała ta dwugroszówka, niewygodna. Ale coś zaczyna syczeć. Dobrze jest. Syczy. Syczy. Syczy. <cite>Wiadomości</cite>. Syczy. Bąbluje. Dalej syczy. Syczy i bąbluje. Położę się, ile można klęczeć. Syczy. Ręce drętwieją, <cite>Wiadomości</cite> się kończą, chwila nieuwagi… Trudno, mała ta kałuża, a podłoga i tak lakierowana. Nic to. Łapiemy do szklanki. O, czarne leci. Leci. I leci. Dobra, czas zakręcać, bo się szklanka za moment wypełni. Zakręcać. Dwugroszówką. Nie, nie tą ręką! (Czemu nie jestem mańkutem?) Hmmm, nawet to ładnie wygląda, taka przelewająca się szklanka… Uff, jakoś się udało.

Ciepło, coraz cieplej. Znaczy się – odpowietrzony. Kolej na kaloryfer w moim pokoju… O, śrubka.
