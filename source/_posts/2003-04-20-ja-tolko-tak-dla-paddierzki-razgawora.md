---
date: 2003-04-20 23:46:03 +0200
layout: wycinki
tags: [pl, wycinki]
title: Ja tolko tak, dla paddierżki razgawora
---

„Czy Ty masz takie momenty, że piszesz coś na blogu tylko dlatego, żeby nie wysechł?”, [napisał](http://mimas.ceti.pl/blog/ 'MiMaS'). „Chyba tylko »wycinki« ostatnio często”, [napisał](http://bol-istnienia.org/ 'dmr'). „Panowie i panie, do piór”, [napisał](http://asq.art.pl/ 'Andy Asquelt'). „Zmartwychwstania życzę”, [napisał](http://chlip.pl/ 'Chlip').

Fakt, posucha; posucha jak nigdy dotąd. Ale jak mam coś pisać, skoro o najważniejszym nie mogę, a reszta przy tym blednie kompletnie? Mam pisać, że nową zabawkę[^1] mam i zapatrzony w nią jestem przez kilkanaście godzin dziennie? Jestem. Marudzić, że magisterka, że praca? E tam, sporo radości dają. Że nadal bawią mnie małe absurdy? Czwartkowe [Donosy](http://www.fuw.edu.pl/donosy/ 'Dziennik Liberalny'): „10 maja na stadionie warszawskiej Legii odbędzie się mecz aktorzy przeciwko skoczkom narciarskim”. Więc bawią.

Bo to tak jakoś samo wychodzi. Jak się mało dzieje, to na <cite>wycinkach</cite> same nowości; jak się dzieje sporo – pisać nie ma kiedy. Problem w tym, że chyba jednak wolę, gdy tego czasu nie ma zbyt dużo…

[^1]: Samsung SyncMaster 171P
