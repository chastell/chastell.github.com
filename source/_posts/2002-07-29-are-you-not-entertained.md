---
date: 2002-07-29 01:02:35 +0200
layout: wycinki
tags: [pl, wycinki]
title: Are you not entertained?
---

No to jedziemy. Jury w składzie Coen i chastell (przy wydatnej współpracy czteropaków Pstronga i Żywca oraz butelki półwytrawnego, białego Cambras) ogłasza, co następuje:

* <cite>[Taxi 2](http://imdb.com/Title?0183869 '…na imdb.com')</cite> – dość zabawna komedia Bessona, może nie jakieś arcydzieło, ale raczej do części pierwszej (której piszące te słowa pół jury nie widziało) mnie zachęciła. Taki film na wolną chwilkę, bez rewelacji, ale nie żałujemy.
* <cite>[O czym marzą faceci](http://imdb.com/Title?0203755 'She’s three men over the legal limit')</cite> – o Liv Tyler, najwyraźniej. _Zdecydowanie_ bez rewelacji. Nie polecamy, chyba, że naprawdę nie ma nic lepszego… Nevertheless, wysiedzieliśmy do końca.
* <cite>[O](http://imdb.com/Title?0184791 'Nothing comes between two people’s love, like one person’s jealously')</cite> – współczesna adaptacja <cite>Otella</cite>, całkiem udana (szczególnie w nasuwającym się porównaniu do <cite>[Romea i Julii](http://imdb.com/Title?0117509 'My only love sprung from my only hate')</cite>…). Obecne w całym filmie akcenty koszykarskie zyskały aprobatę niepiszącej tych słów połowy jury. Wstyd przyznać, ale żaden z nas <cite>Otella</cite> nie czytał – niemniej film podziałał bardzo wychowawczo, około trzeciej nad ranem powzięliśmy decyzję o nadrobieniu braków.
* <cite>[Gladiator](http://imdb.com/Title?0172495 'Some sought glory, fame and honor. He came for revenge.')</cite>. Film przez dwa lata się za bardzo nie zmienił – dalej zachwyca początkową bitwą, a potem jakoś tak sam się zgrabnie toczy. Ładna Connie Nielsen[^1], świetny Derek Jacobi[^2]… Może niekoniecznie takie cudo, jakie z tego filmu zrobił marketing, ale warto się z <cite>Gladiatorem</cite> zapoznać.

[^1]: w roli Lucilli, siostry Komodusa
[^2]: w roli senatora Grakusa
