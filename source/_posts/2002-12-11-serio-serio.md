---
date: 2002-12-11 01:13:58 +0100
layout: wycinki
tags: [pl, wycinki]
title: Serio-serio
---

Lekturę „Magazynu”[^1] Wyborczej zawsze zaczynam od <cite>Słownika najmłodszej polszczyzny</cite> – i tak sobie co tydzień czytam, i coraz bardziej się zastanawiam kiedy odpadłem, na zawsze tracąc możliwość skutecznej komunikacji z młodszym pokoleniem. (Ostatnio było „seryjnie” w sensie „na serio” – as in, „potraktowałem to seryjnie”. Już nawet ziomali przestaję kminić; żenua.)

W ogóle, panie, ta dzisiejsza młodzież mnie trochę przeraża. Cytacik:

> Aneta (20 lat) z Grodziska Wielkopolskiego, 55 km od Leszna, i Sylwia (22 lata) z Kościana, 35 km od Leszna. Papużki nierozłączki. Uczą się w liceum administracyjno-biurowym w Kościanie. Aneta ma dzisiaj urodziny, więc zrobiły sobie wagary i przyjechały na „wielkie żarcie”. Kochają słodycze, kino, dyskoteki i McDonalda. […]
>
> — Kiedyś wracałyśmy z koleżankami z basenu i wpadłyśmy tu na jedzonko. A koło nas siedziało takich dwóch sympatycznych chłopaków. Bardzo przystojnych, ładnie ubranych, po sportowemu – oryginalne dresiki, chyba Nike. No to my na nich oczkiem, potem chi chi chi, uśmiech, znowu oczko, wiadomo, jak to dziewczyny. Oni też zerkają w naszą stronę, uśmiechają się. Ale my się okazałyśmy odważniejsze. Jedna z nas wstała, podeszła do nich i zapytała, czy moglibyśmy się poznać. Oni na to, że nie ma sprawy. Przysiedli się do nas i potem między jednym chłopakiem i moją koleżanką nawiązała się znajomość, wymienili się numerami i piszą do siebie esemesy.
>
> McDonald od świtu do zmierzchu

Albo jeszcze lepiej. Coen mi mówi, że nowe liceum na Ursynowie jest. Jak można się dowiedzieć od okolicznej młodzieży – Liceum Ciks.

Ładna nazwa, nawet tak nowocześnie się pisze, z angielska, z przestawką: CIX Liceum Ogólnokształcące.

[^1]: nowej nazwy nie przyjmuję do wiadomości, howgh
