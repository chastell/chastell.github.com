---
date: 2005-06-11 00:10:58 +0200
layout: wycinki
title: Polakom gratulujemy stolicy
---

Jutro w tym samym czasie odbywać się będą demonstracje „przeciwko jakimkolwiek pracom nad projektem ustawy o związkach partnerskich” oraz „przeciw tendencji do adopcji dzieci przez pary homoseksualne”, z czego obie nie dość, że organizowane są przez jedną organizację, to jest nią, uwaga, Stowarzyszenie na rzecz Swobód Obywatelskich.

Niestety, mimo powyższej kreatywności, Stowarzyszenie na całej linii przegrywa z Oddziałem Warszawskim Katolickiego Stowarzyszenia Wychowawców, które równie schizofrenicznie poprowadzi demonstracje „wychowanie w oparciu o wartości chrześcijańskie gwarancją zdrowego społecznie i moralnie społeczeństwa” oraz (ortografia za oryginałem) „Chrześcijanie respektujący prawa Boże, czyli prawa natury, to obywatele pierwszej kategorii”.
