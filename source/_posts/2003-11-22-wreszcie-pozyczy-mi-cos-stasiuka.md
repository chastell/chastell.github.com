---
date: 2003-11-22 15:15:48 +0100
layout: wycinki
tags: [pl, wycinki]
title: Wreszcie pożyczy mi coś Stasiuka
---

> Na poligonie puszczali nam świece dymne i rzucali petardy. Jak wojna, to wojna. Za murem chłopi robili podorywki. Pachniało dymem i mgłą. Bez przerwy rewidowali nam łóżka. Jak coś znaleźli, to biegaliśmy. Jak nie, to też. Zresztą niczego nie mogli znaleźć, bo nikt nic nie miał. Nie było skąd wziąć czegokolwiek. Nikt nie przychodził ani nie wychodził. Klawisze byli rozpaczliwie niezdemoralizowani. Patrzyli na nas z wieżyczek i tyle. Bez przerwy sprzątaliśmy i bez przerwy był syf. Nie może być porządku, jak połowa sprząta, a druga połowa bez przerwy biega po tym sprzątanym. Wzywał nas naczelnik i darł się, żebyśmy przestali szeptać po kątach, że nam się nie podoba. Lubiłem, jak się drze. Podobało mi się to. Czapka spadała mu na oczy. Czasami próbował powiedzieć coś normalnym głosem, ale jak tylko na mnie spojrzał, od razu zaczynał się drzeć. Darł się i darł, a mnie to uspokajało. Mogłem słuchać i słuchać, ale był to starszy już człowiek i szybko się męczył. Taki po czterdziestce i wciąż porucznik. Pewnie sobie myślał, że utrudniamy mu awans. Miał biedak rację. Jakoś tak wyszło, że nas to wszystko znudziło. Któregoś dnia rano w dziesięciu powiedzieliśmy, że mamy wszystko w dupie. Nie mogli zrozumieć, o co nam chodzi. Dopiero jak powiedzieliśmy, że nie idziemy biegać, kopać, człogać się, to coś skumali. „Jak to nie idziecie?” – i oczy im się robiły takie wielkie, że strach. „Tak to” – odpowiadaliśmy. „Przecież był rozkaz” – mówili. „Chuj z rozkazami” – odpowiadaliśmy. „Przecież to niemożliwe” – odpowiadali. „Możliwe, niemożliwe, na jedno wychodzi. Nigdzie nie idziemy. Jesteśmy przestępcami i chcemy siedzieć, a nie latać z jakimiś głupimi karabinami” – odpowiadaliśmy. Znowu nic nie załapywali. W końcu sam porucznik musiał to rozkminić. „To jest bunt” – powiedział. Wymówił to słowo i widział, jak kolejna gwiazdka, czyli awans na kapitana oddala się o świetlne lata. „Jak zwał tak zwał, ale nie idziemy” – odpowiadaliśmy. Wszystko nam zabrali. Sznurowadła, pasy, zasmarkane chusteczki. Byliśmy bohaterami.
>
> Andrzej Stasiuk, <cite>Jak zostałem pisarzem (próba autobiografii intelektualnej)</cite>

In other news: W ramach rozrywek okołoimprezowych zostałem wysłany po różnorakie zakupy, w związku z czym dawno nie czułem się tak niepewnie, gdy – najpierw – tłumaczyłem pani w kasie Rossmanna o jakie dokładnie serwetki stołowe mi chodzi (po dłuższej rozmowie okazało się, że Rossmann w ogóle serwetek nie prowadzi), a następnie obserwowałem jej minę podczas podliczania koszyka, którego zawartość stanowiły dwie pary czarnych rajstop (20 den, gładkie, rozmiar 2 i 3) oraz dwie wielkie świece Rossmann Stub Candle; na pożegnanie zaryzykowała jednak ciepły uśmiech, znaczy się uznany zostałem za dewianta raczej niegroźnego. Miło.

(Trudniejszą przeprawę miałem chwilę później ze szczypiorkiem, bo pan na warzywniczym najpierw konsultował się z żoną, potem kazał mi samemu zobaczyć, czy gdzieś przypadkiem szczypiorku nie widzę – a skąd ja mam, u diabła, wiedzieć, jak wygląda szczypiorek zanim zostanie pokrojony na te okropne, małe, zielone kawałki? – potem zasugerował, że może szczypiorkiem jest coś, co mi na oko wydawało się pietruszką, a następnie stwierdził, zapewne słusznie, że szczypiorku jednak nie ma. Ja się po prostu do robienia takich zakupów nie nadaję.)
