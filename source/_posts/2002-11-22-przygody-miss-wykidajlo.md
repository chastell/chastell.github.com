---
date: 2002-11-22 18:23:15 +0100
layout: wycinki
title: Przygody Miss Wykidajło
---

> Księżycowy blask spływał przez wielkie okna, oświetlając to, co nadrektor zawsze określał „naszymi wielkimi organami”, budząc zakłopotanie pozostałych wykładowców.
>
> Rzędy piszczałek całkowicie przesłaniały jedną ze ścian. W półmroku wyglądały jak kolumny, czy może raczej stalagmity w jakiejś potwornie starej jaskini. Niemal zagubiony wśród nich stał pulpit ze swymi trzema ogromnymi manuałami i setką rejestrów dla specjalnych efektów dźwiękowych.
>
> Nieczęsto ich używano – tylko na specjalne uroczystości albo podczas Magicznego Przepraszam.
>
> Jednak, pompując miechy i wydając czasem ciche, podniecone „uuk”, bibliotekarz czuł, że można z nimi osiągnąć o wiele więcej.
>
> Dorosły samiec orangutana wygląda może jak przyjazny kłąb starych koców, jednak ma w sobie siłę, która potrafi zmusić równego mu wagą człowieka do zjedzenia solidnego kawałka dywanu. Bibliotekarz przerwał pompowanie dopiero wtedy, gdy dźwignia była już za gorąca, by ją utrzymać, a miechy gwizdały i warczały wokół nitów.
>
> Potem wskoczył na miejsce organisty.
>
> Cała konstrukcja brzęczała cicho pod straszliwym ciśnieniem.
>
> Bibliotekarz splótł dłonie, aż trzasnęły palce, co brzmi imponująco, gdy ktoś ma tyle dłoni i palców co orangutan.
>
> Uniósł ręce.
>
> Zawahał się.
>
> Opuścił ręce i wyciągnął gałki Vox Humana, Vox Dei i Vox Diabolica.
>
> Jęki organów stały się bardziej naglące.
>
> Uniósł ręce.
>
> Zawahał się.
>
> Opuścił ręce i wyciągnął wszystkie gałki, w tym dwanaście oznaczonych „?” oraz dwie z wyblakłymi etykietami, ostrzegającymi w kilku językach, by absolutnie ich nie dotykać – nigdy, pod żadnym pozorem.
>
> Uniósł ręce.
>
> Uniósł też nogi, ustawiając je nad co bardziej niebezpiecznymi pedałami.
>
> Zamknął oczy.
>
> Przez chwilę siedział nieruchomo, w milczącej zadumie – pilot oblatywacz, gotów rozciąć zalakowaną kopertę w kabinie kosmolotu <cite>Melodia</cite>.
>
> Pozwolił, by dźwięczne wspomnienie muzyki wypełniło mu głowę, popłynęło wzdłuż ramion do palców…
>
> Ręce opadły.
>
> Terry Pratchett, <cite>Muzyka duszy</cite>

Jedna z najlepszych książek <cite>Świata Dysku</cite>, miejsca tym razem nawiedzonego przez fenomen muzyki wykrokowej. Przepełniona zabawnymi aluzjami, których naliczyłem ponad czterdzieści (byłem z siebie dumny do chwili, gdy sprawdziłem [APF-a](http://www.lspace.org/books/apf/ 'The Annotated Pratchett File') i okazało się, że przegapiłem setkę kolejnych); rzecz Naprawdę Zabawna™. Polecam.

Długo się zastanawiałem, który cytat wybrać, by Was zachęcić – a że nie mogłem podjąć ostatecznej decyzji…

> — Nie spodziewałem się, że kiedykolwiek powiem to do maga, który skończył osiemnaście lat, ale wszyscy macie rogatkę na wyjścia. Do odwołania! — huknął Ridcully.
>
> Zakaz opuszczania terenów uniwersyteckich nie był dotkliwą karą. Magowie zwykle nie ufali powietrzu, które nie przebywało od dłuższego czasu pod dachem, żyli więc w ograniczonym terytorium pomiędzy swoimi pokojami a jadalnią. Ale teraz czuli się dziwnie.
>
> — Mrumrunierozumiemczemumrumru — wymruczał dziekan. […]
>
> — Mrumrumrumrumrumruniezostanęwdomumrumru.
>
> Porywały go nieznane emocje. Chciał być nieposłuszny. Nieposłuszny niczemu, nie wyłączając prawa grawitacji. Z całą pewnością nie miał zamiaru składać swoich rzeczy przed pójściem do łóżka. Ridcully zapyta pewnie: ach, jesteś buntownikiem, tak; a przeciw czemu się buntujesz, a on wtedy powie… wtedy powie coś wartego zapamiętania. Tak właśnie zrobi! Był…
>
> Ale nadrektor już sobie poszedł.
>
> — Mrumrumrumrumrumru — rzekł wyzywającym tonem dziekan, buntownik bez przeszkody.
>
> Terry Pratchett, <cite>Muzyka duszy</cite>
