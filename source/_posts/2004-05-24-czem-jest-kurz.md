---
date: 2004-05-24 07:20:10 +0200
layout: wycinki
tags: [pl, wycinki]
title: Alboż to się opłaci marnować czas na zastanawianiu się, czem jest kurz i na co się przyda?
---

[Znów](/piszacy-wykonywa-ruchy 'Piszący wykonywa ruchy, odstępy uskutecznia motor') „Świat Nauki”, tym razem przedrukowujący <cite>Pogadankę naukową. O kurzu.</cite> z „Tygodnika Ilustrowanego” (poświęconego, jak czytamy w podtytule, nauce, literaturze, polityce i życiu bieżącemu):

> **Co to jest kurz?** Alboż to się opłaci marnować czas na zastanawianiu się, czem jest kurz i na co się przyda? zapytasz może czytelniku.
>
> Przepraszam; jeżeli mam zamiar zająć was opowiadaniem o kurzu, to dlatego właśnie, że odgrywa on niezmiernie ważną rolę w świecie, ważniejszą napewno, aniżeli wam się wydawać może. Kto wie, czy wogóle ziemia nasza byłaby zamieszkiwaną, gdyby nie ten kurz, na który powszechnie narzekamy. Chcąc się dowiedzieć, czem jest kurz, trzeba go obejrzeć przez silnie powiększające szkła. Weźmy np. odrobinkę kurzu, unoszącego się w powietrzu, po przejeździe bryczki zwyczajną drogą. Zobaczymy, że skłąda się on głównie z piasku, szczątków roślin wyschłych w słońcu i zbutwiałych w ziemi i z zarodków t. zw. drobnoustrojów czyli mikrobów.
>
> **Dobrodziejstwa kurzu.** Czyście się zastanawiali kiedykolwiek, skąd pochodzi ten wspaniały błękit nieba nad naszemi głowami?
>
> Uczeni starali się wytłómaczyć to zjawisko. Z początku mniemano, że samo powietrze w grubszych warstwach posiada barwę lazurową; doświadczenia wykazały atoli, że zupełnie czyste powietrze jest całkiem bezbarwnem; to samo da się powiedzieć o czystej wodzie. Jeżeli atmosfera wydaje się nam przepięknie błękitną, zawdzięczamy to obecności kurzu w powietrzu.
>
> Jak wiadomo, światło słoneczne składa się z siedmiu tęczowych barw; otóż bardzo drobne pyłki mają własność odbijania i rozpraszania samych niebieskich promieni, przepuszczania zaś czerwonych i żółtych. Rozproszone promienie niebieskie obdarzają górne warstwy atmosfery tak przyjemnem dla oka błękitem.
>
> Oprócz przepięknych jutrzenek i zórz wieczornych, kurz darzy nas jeszcze – życiodajnemi deszczami.
>
> **Co ma wspólnego kurz z deszczem?** O, ma i to wiele. Para wodna, podnosząca się z oceanów pod działaniem promieni słonecznych, jest gazem przezroczystym i niewidzialnym; gaz ten nie skropliłby się, gdyby nie kurz w powietrzu. Para wodna może zagęszczać się wtedy tylko, jeżeli w niej unoszą się drobne cząsteczki ciał twardych; każda taka drobinka zmusza parę wodną od przejścia ze stanu gazowego w stan ciekły; wilgoć osiada na kurzu i tworzy maleńkie kropelki. Z takich to kropelek leciuchnych, unoszonych wiatrem, tworzą się obłoki i chmury.
>
> Pamiętajmy więc: że kurz zabarwia na wspaniały lazurowy kolor atomsferę, oblewającą ziemię. Kurz darzy nas zorzami cudownej piękności; gdyby nie pogardzany przez nas kurz, świat nie byłby ani w części tak pięknym, jakim jest.
>
> O kurzu jako wrogu człowieka w następnym numerze.
>
> Tygodnik Ilustrowany

<cite>wycinki</cite> mają regres bo redakcja ma zapieprz, ale za jakiś czas powinno być trochę lepiej.

PS: Marta zaczęła mówić „czasopismo” zamiast „cappucino”. Sami widzicie.
