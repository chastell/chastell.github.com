---
date: 2003-09-23 20:24:12 +0200
layout: wycinki
tags: [pl, wycinki]
title: Anioł przy moim placu
---

> Zakończył się konkurs na pomnik Anioła Stróża Narodu Polskiego, który ma stanąć na Placu Teatralnym w Warszawie. Jury nie przyznało pierwszej nagrody, drugą otrzymał projekt zatytułowany <cite>Pokój</cite>, wykonany pod kierownictwem prof. Gustawa Zemły. Do konkursu zgłoszono 32 prace.
>
> Prof. Zemła proponuje anioła z brązu, stojącego na kamiennej kolumnie. W swej formie nawiązywałby do rzeźb renesansowych lub barokowych.
>
> PAP

I pomyśleć, że jeszcze wczoraj sporą nowością był dla mnie jakiś dziwny nowy budynek na tyłach Teatru Wielkiego, który najwyraźniej wyrósł całkiem niedawno (w tym miejscu wszyscy udajemy, że przecież _musiało_ to być niedawno, bo tak kulturalna osoba jak ja nie mogła przez ostatni rok nie być na Placu Teatralnym), a którego nagłe pojawienie się o mało nie przerwało radosnego tłumaczenia [Chlipowi](http://chlip.pl/ 'będą ze dwa miesiące jak go nie linkowałem'), że co prawda widziany chwilę wcześniej Pałac Jabłonowskich to niby jest ratusz, ale tak naprawdę władze miasta mieszczą się zupełnie gdzie indziej, że stacja metra Ratusz jest raczej bliżej tamtego ratusza niż tego, i że w związku z tym były plany zmiany jej nazwy, ale póki co spełzły na niczym. Gdzieś tak w tym miejscu Chlip zasugerował żebyśmy może lepiej poszli na kawę.

Natomiast sam pomysł, że narody też mają swoich aniołów stróżów (z szybkiego góglania wynika, że Izrael ma Archanioła Michała, Portugalia jakiegoś bliżej niesprecyzowanego, ale występującego w objawieniach fatimskich, a my Archanioła Gabriela) wydaje się co najmniej interesujący. Oczywiście nasuwają się pytania, jak duży musi być naród, żeby miał swojego anioła (z jednej strony – powinien mieć każdy, z drugiej – czy Kaszubi i Ślązacy mają osobnych?), co dzieje się z aniołem kiedy naród wymiera, czemu to akurat my mamy mieć archanioła (nie jestem w tym zbyt mocny, ale wydawałoby się, że więcej jest narodów niż archaniołów), czy aniołów stróżów mają tylko narody chrześcijańskie… Nie da się też ukryć, że jakoś pierwszą postacią przychodzącą mi do głowy na hasło „anioł stróż narodu polskiego” jest Niko z [trzech](wycinki/ps20021007.png 'introducing Niko') [archiwalnych](wycinki/ps20021008.png 'very bad week') [stripów](wycinki/ps20021009.png 'those people are dead') <cite>Pearls Before Swine</cite>.
