---
date: 2002-10-07 16:03:09 +0200
layout: wycinki
tags: [pl, wycinki]
title: 'A to Polska właśnie, odcinek kolejny: „Wydział Komunikacji”'
---

Postanowiłem wreszcie odebrać prawo jazdy, celem czego udałem się do Wydziału Komunikacji Urzędu Dzielnicy Mokotów (ul. Wiktorska 91a, kamieniami proszę celować w okna na pierwszym piętrze). Wydział składa się z trzech okienek, z czego dwa są przeznaczone do składania dokumentów, jedno do tychże dokumentów odbierania. Aby dostać się do okienka należy pobrać numerek (odpowiednio – niebieski do składania, czerwony do odbierania) i czekać na swoją kolej. I wszystko byłoby ok, gdyby nie kilka drobnych faktów:

* Do końca grudnia 2002 prawa jazdy muszą wymienić wszyscy, którzy uzyskali uprawnienia do kierowania pojazdami w latach 1968-1983, czyli Bardzo Dużo Osób™.
* Obsługa petentów przebiega w tempie 4 osoby/godzinę (każde z okienek „niebieskich”) i 8-10 osób/godzinę (okienko „czerwone”).
* Wydział rozpoczyna pracę o dziesiątej w poniedziałki, ósmej w pozostałe dni tygodnia, jednakże numerki wydawane są od piątej rano – wtedy pojawiają się osoby, którym zależy na pierwszym miejscu w kolejce.
* Numerków jest ograniczona liczba (60 do okienek „niebieskich”, 150 do okienka „czerwonego”), więc przyjście po numerek np. w południe kompletnie nie ma sensu.
* Jeśli kolejka przepadnie, to trudno – problem petenta. Wybór jest prosty: albo jesteśmy o piątej i wiemy, że prawko na pewno odbierzemy za kilka godzin (gdy łaskawie otworzą Urząd), albo przychodzimy o ósmej i dzielnie te kilka godzin czekamy na miejscu na swoją kolej.

Czy wspominałem Wam już, że ta przyjemność kosztuje jedyne <del>70 zł</del> 75 zł? Polecam.
