---
date: 2003-04-29 19:27:37 +0200
layout: wycinki
title: Rowerzysta gadżetoman
---

Wiosna. Piękna, ciepła, eksplodująca zielenią. To sobie z tej okazji postanowiłem rękawiczki rowerowe nabyć[^1] (poprzednie się były, tego, verschwunden), czarne takie, Jaffson im dano. No a kupić sobie rękawiczki rowerowe i ich nie przetestować… sami rozumiecie, przecież nie będę w nich chodził na co dzień. Efekt – sam się pośrednio zmusiłem do [rozpoczęcia sezonu rowerowego](http://radkowiecki.is.evil.pl/rowery.html 'Radka [Teklaka] rozpoczęcie sezonu rowerowego') skromną, dziesięciokilometrową przejażdżką po najściślejszej mojej ojczyźnie[^2].

Warto było. I’ve seen things you people wouldn’t believe – dwukierunkowe uliczki tak wąskie, że właściciele Maluchów muszą składać lusterka by nimi przejechać; miłe, zazielenione podwórka z bawiącą się radośnie dzieciarnią; robotników wymieniających chodnik w jednym z najbardziej wyboistych miejsc Pól Mokotowskich; idealnie zachowanego Citroëna 2CV (vel Kaczuszkę) na holenderskich (!) numerach oraz nowiutkiego, błyszczącego Mini na numerach włoskich…

Generalnie było mi tak dobrze, że dodatkowo nabyłem trzymadełko do bidonu i rogi na kierownicę. Trzymadełko już trzyma, rogi muszę sobie sam przyprawić, ale <del>jeśli</del> gdy tylko to mi się uda – jeżdżenie rowerem będzie już aaabsolutnie stuprocentową rewelacją.

[^1]: najładniejsze okazały się najtańszymi, to lubię
[^2]: the district formerly known as Mon Coteau
