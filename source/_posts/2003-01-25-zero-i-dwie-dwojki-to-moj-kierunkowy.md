---
date: 2003-01-25 12:43:13 +0100
layout: wycinki
tags: [pl, wycinki]
title: Zero i dwie dwójki – to mój kierunkowy (fristajl – takie teksty zapodawać „z głowy”)
---

Zachęceni czwartkowymi sukcesami na polu darmowego browaru udaliśmy się[^1] wczoraj na spotkanie integracyjne IT Business Institute. Będąc przezornymi młodymi ludźmi oraz mając świadomość, że adres Al. Ujazdowskie 6 nic nam nie mówi (choć, jak się później okazało, powinien), skonsultowaliśmy najsamprzód naszą marszrutę z planem miasta. Na planie jedynym oznaczonym budynkiem w okolicy był co prawda nr 8, ale naiwnie doszliśmy do wniosku, że przecież nr 6 _musi_ być gdzieś obok.

Po dotarciu na róg Alej i Pięknej szybko odnaleźliśmy pałacyk z numerem  6a (mieści się tam m. in. bar <cite>U Kombatantów</cite>, czynny niestety jedynie w godzinach 9-16); ponieważ do umówionej osiemnastej pozostał nam jeszcze kwadrans, postanowiliśmy samodzielnie, bez pomocy osób trzecich odnaleźć budynek nr 6. Zapału starczyło nam tylko na pięć minut, w związku z czym bez osiągnięcia widocznych rezultatów (choć nie bez udowodnienia sobie, że 6a jest budynkiem dość dużym, a ambasada Kanady ładniejszą niż ambasada Francji) zdecydowaliśmy się skorzystać z uprzejmości Pana Strażnika, który jednak nazwę ajtibiaj słyszał po raz pierwszy i nie bardzo mógł nam pomóc. Na końcowe pytanie o mityczny nr 6 uśmiechnął się szeroko i poinformował nas, że owszem, wie gdzie go szukać, i że jest nim leżący kilometr dalej Zamek Ujazdowski. Nawet się ucieszyliśmy, że nie będziemy musieli czekać, bo gdy tam dotrzemy to akurat wybije godzina spotkania.

Dotarłszy radośnie do Zamku (komentując po drodze bezmyślność organizatorów, którzy mogli przecież zaznaczyć że impreza jest w tak znanym miejscu) spotkaliśmy kolejnego Pana Strażnika, na oko mającego nad nami przewagę dwóch-trzech pokoleń. Pan Strażnik nr 2 niespiesznie wytłumaczył nam, że jeśli chodzi o ITBI… to… niekoniecznie… tu… Ale! Nr 6… mają też… dwa… inne… budynki. Może. To. Tam.

„Tam” nr 1 okazało się zamieszkane przez jeszcze jednego Pana Strażnika, który nazwę ITBI słyszał dla odmiany po raz pierwszy, ale za to wytłumaczył nam, że możemy sobie odpuścić sprawdzanie „tam” nr 2, gdyż jest to siedziba Muzeum Historycznego (czy cuś) i z sektorem nowych technologii raczej nic wspólnego nie mają. Polecił nam za to Zadnią Stronę Zamku („sprawdźcie panowie, hehe, od tyłu”), gdzie znaleźliśmy czwartego i ostatniego już Pana Strażnika, który z kolei zasugerował, że drugi Pan Strażnik (staruszek z Zamku) może nie być zbytnio na bieżąco i warto się dopytać w księgarni.

W księgarni spotkaliśmy miłego młodego człowieka, który bardzo zainteresował się naszą sprawą, następnie zasmucił, że o Stowarzyszeniu nic nie wie, po czym stwierdził, że spróbuje gdzieś zadzwonić i się dowiedzieć. Chwilę później okazało się jednak, że jego kontakty nie są najlepsze – podziękowaliśmy mu więc uprzejmie i lekko zniechęceni do świata postanowiliśmy się poddać i zadzwonić do przyjaciela naszego, Smoluszka, który był w posiadaniu numeru telefonu przezesa ITBI. Zdobywszy numer prezesa spytałem jeszcze kontrolnie o adres Stowarzyszenia; okazało się, że owszem, Coen pamięć ma dobrą, ale krótką, i adres się prawie zgadza: Ujazdowskie 26. Gdzieś przy Placu Trzech Krzyży.

Kilka minut później udowodniliśmy śmiałą tezę, że nie ma tego złego, coby na dobre nie wyszło: samo spotkanie opóźnioło się o kwadrans, a my – choć spóźnieni jeszcze bardziej – pojawiliśmy się na nim tuż przed wniesieniem trzech zgrzewek środków integracyjnych. Dokonawszy na nich aktu konsumpcji oraz zapoznawszy przelotnie pannę Karolinę z Wydziału Ekonomii UW (specjalizującą się jednakże w informatyce i ekonometrii!) po dwóch godzinach doszliśmy do wniosku, że spotkanie spotkaniem, integracja integracją, ale pić już nie ma czego i na nas już czas. Postanowiliśmy pójść do kina.

Gdyby ktoś z Was w najbliższych dniach chciał w centrum Warszawy zobaczyć jakiś film, to lojalnie informujemy, że właściciele przybytków X muzy od niedawna testują nową strategię, polegająca na zamykaniu lokali w piątek wieczorem; akcja jest zakrojona na szeroką skalę, aktualnie biorą w niej udział kina Relax, Palladium oraz Bajka. Pomysłu tego na szczęście nie podzielają szefowie Kinoteki, gdzie zmuszeni do dokonania szybkiego wyboru między pornolem <cite>[Gwałt](http://imdb.com/Title?0249380 '„Baise-moi” na imdb.com')</cite> a hiphopową produkcją pt. <cite>[8. mila](http://imdb.com/Title?0298203 'If the streets had a voice, this would be the story they’d tell')</cite> wybraliśmy błędnie, w związku z czym przez następne dwie godziny byliśmy skazani na towarzystwo Eminema.

Cóż, przynajmniej miałem pomysł na tytuł tego wycinka.

[^1]: Coen i ja
