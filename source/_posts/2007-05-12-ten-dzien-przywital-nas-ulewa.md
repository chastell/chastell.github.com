---
date: 2007-05-12 15:28:13 +0200
layout: wycinki
title: Ten dzień przywitał nas ulewą
---

chastell
: kupiłem spodnie[^1]

Coen
: o, gratuluję!

chastell
: pánské zimní kalhoty
: ventilační zipy zboku nohavic

Coen
: chyba mam bardzo podobne
: nawet nie wiedziałem, że mogą się tak ładnie nazywać
: ale mam různy barev

Chciałem Wam tu napisać, jak fajnie było na marcowych nartach w Alpach (wyjazd [jak za dawnych czasów](wycinki/shiny-happy-new-beginnings.png 'Shiny Happy New Beginnings'), prawda), jak ciepło z [Lindą](http://eashfa.wordpress.com/ 'Eardrums shall fail, muzyka na poziomie') w majowym Budapeszcie, jak sympatycznie posadzić dwa drzewa i krzew na kurpiowskiej działce wujostwa, jakie to interesujące zostać zaproszonym [tu](http://ruc.wi.ps.pl/tmp4/ 'RUC 2007') i [tam](http://eurocon2007.isep.pw.edu.pl/ 'Eurocon 2007') i rozpoznawać bojem uczelnianą biurokrację, tudzież jak miło regularnie realizować plan dnia idealnego (pobudka 5<sup>30</sup>, dwie godzinki pracy z domu, myknięcie rowerem na [Chłodną](http://chlodna25.blog.pl/ 'najlepsza kawiarnia w mieście'), praca do 14<sup>30</sup> i wolność, wolność na dnia resztę), ale będzie o piątku.

I w zasadzie mogłoby być o tym, jak to źle zacząć dzień od [laborki z ULOGT-ów](http://www.zpt.tele.pw.edu.pl/~ptomasze/ulog/ulog_lab.htm 'piękne strony ma nasz zakład') (wchodzę po dwóch godzinach sprawdzić, jak idzie, i już w drzwiach słyszę gromkie „kurwa, nic z tego nie kumam!”), jak frustrująco stawiać przez pięć godzin Feisty’ego na naszym zakładowym serwerze, kilka razy z rzędu dostając piękny system do którego nie idzie się zalogować, a na koniec spróbować wrócić do Dappera tylko po to, żeby w ¾ instalacji zorientować się, że płytka jest lekko nieświeża, więc serwer poleży i pokwiczy, ale działać nie będzie; jak przykro dostać rano klucz do serwerowni tylko po to, żeby po południu dowiedzieć się, że o dostępie przed poniedziałkiem mogę sobie pomarzyć, bo przepustka jest jednak deczko nieważna, a ja jestem Podstępną Świnią, bo biorąc rano klucz pokazałem tylko tę stronę przepustki, która się między Starym i Nowym Wzorem nie zmieniła; jak dziwnie pójść do sekretariatu instytutu, znaleźć z radością czekającą tam od miesięcy nową, ważną, po czym przyjrzeć się jej i stwierdzić, że owszem, przepustka to jest, ale na pokój 475, a nie 474; wreszcie jak smutno przejechać przez pół miasta, dotrzeć do biura, wyciągnąć laptopa i skonstatować, że zasilacz to chyba jednak leży tam koło serwera, w tym pokoju, co to do niego wejść już nie mogę. Tak jednak mógłby pisać byle malkontent, a nie radosny optymista, który powrotne korki zamienia na okazję do zjedzenia porwanych wcześniej z [Bastylii](http://www.bastylia.com.pl/ 'jem tam') naleśników, odwiedza po raz trzeci strażnika, skutecznie błaga o dostęp na pięć minut do serwerowni, nic tam nie znajduje, po czym lekko zdezorientowany wpada na kolegę z zakładu i dowiaduje się, że są na tym świecie jeszcze ludzie którym zależy, dzięki czemu zasilacz jest bardzo bezpieczny, bo pani z biblioteki go znalazła i schowała, i że można go odebrać w poniedziałek – ten poniedziałek, na który miała być zrobiona konferencyjna prezentacja, i który jest absolutnym deadlinem „wyników doktoratu”, prawda.

(Czy już wspominałem, że do promo zacząłem chodzić z dyktafonem? Bo, wiecie, [inaczej się nie da](http://www.phdcomics.com/comics.php?f=820 'taka prawda'). A co do wyników, to [już się mentalnie przygotowuję](http://www.phdcomics.com/comics.php?f=821 'tak będzie, wiem to').)

A teraz już na tapecie [Doc Review](http://www.docreview.pl/2007/ 'Kinoteka wita was'), Warsaw Challenge i FAQ!, bo grunt to się jednak życiu nie dawać.

[^1]: narciarskie, w sensie
