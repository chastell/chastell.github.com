---
date: 2002-10-09 00:14:12 +0200
layout: wycinki
tags: [pl, wycinki]
title: Mordor, revisited
---

Czytam sobie właśnie <cite>Ostatniego władcę Pierścienia</cite> Kiryła Jeskowa (<cite>Последний кольценосец[^1]</cite> – czyż ten język nie jest śliczny?) i muszę powiedzieć, że wizja Wojny o Pierścień z punktu widzenia Mordoru jest rewelacyjna. Historię (czyli to, co my znamy z <cite>Władcy Pierścieni</cite>) wszak piszą zwycięzcy, a prawda wyglądała tak, że Mordor był całkowicie zależny od dostaw jedzenia z południa i musiał bronić swoich szlaków handlowych, pustoszonych przez wojska Gondoru… Sami zresztą zobaczcie fragment o oblężeniu Minas Tirith i knowaniach Gandalfa:

> Osgiliath zostało wzięte z marszu. Sześć dni później zwycięska Armia Południe, odrzuciwszy i rozproszywszy przeważające ją liczebnie oddziały gondorskie, stanęła z całą swą mocą oblężniczą pod murami Minas Tirith, miasta, które ostatecznie nie zdążyło przygotować się do obrony. Pelennorskie szańce zostały wcześniej wzięte po kilkugodzinnym szturmie. I gdy w komnatach Denethora nagle odżył palantír, a Sauron zaproponował zawarcie natychmiastowego pokoju w zamian za uznanie przez Gondor prawa do ograniczonego wojskowego kontyngentu w Ithilien, król Gondoru od razu się zgodził, słusznie uważając, że udało mu się wymienić kurczaka na cielaka. Ale potem zaczęło się dziać coś całkowicie niezrozumiałego.
>
> Następnego dnia w Sauronowym palantírze pojawił się człowiek w białym płaszczu, który przedstawił się jako Mithrandir, wojskowy komendant Minas Tirith. Podpisanie pokoju, niestety, przyjdzie im odłożyć na kilka godzin, ponieważ król Gondoru niespodziewanie zaniemógł. Dlaczego pertraktacji nie prowadzi Faramir? Och, książę dosłownie walczy o życie – rany poniesione w boju od zatrutej strzały… Co to znaczy? Jak to – czyjej?! Mordorska armia w ogóle nie używa zatrutych strzał? Hm… Szczerze mówiąc, to nie jestem wprowadzony w całość zagadnienia… A książę Boromir niestety od kilku miesięcy uważany jest za zabitego gdzieś na północy. Jednym słowem, trzeba poczekać jakiś tydzień, póki król nie zwalczy choroby… tak, tak, to zwyczajna formalność…
>
> I Mordorczycy zaczęli czekać. Wojna wygrana, wkrótce pójdziemy do domów; wiadomo, dyscyplina – rzecz święta, ale z okazji zwycięstwa, dlaczego nie? Co? W końcu, gdyby Isengard padł, a Rohirrimowie zawrócili na południe, Saruman natychmiast ich o tym powiadomi, tak więc – w najgorszym przypadku – czasu na przygotowanie do bitwy będzie aż nadto dużo… Gdybyż wiedzieli, że palantír Sarumana milczy tylko dlatego, że Gríma, który dawno już temu przeszedł na stronę zwycięzców, zabrał go ze sobą jako wiano, a armia Rohanu znajduje się zaledwie o trzy dni marszu…
>
> Kirył Jeskow, <cite>Ostatni władca Pierścienia</cite>

Oszczędzę Wam opisów potyczek Armii Umarłych, niehonorowej walki Aragorna z Nazgûlem numero uno oraz tego, jak naprawdę wyglądała szarża Éomera i Imrahila, ale wierzcie mi – niezłe. O ile oczywiście komuś nie przeszkadza takie „profanowanie” dzieł Mistrza Tolkiena…

Dla hardcore’owych czytelników: <cite>Ostatni władca Pierścienia</cite> [w oryginale](http://books.rusf.ru/unzip/add-on/xussr_gk/eskovk03.htm 'Кирилл Еськов – „Последний кольценосец”').

PS: [Chlip](http://chlip.pl/?id=316 'wpis z 22 kwietnia ’01') i [MiMaS](http://mimas.ceti.pl/blog/wpis/0977125445 'wpis z 18 grudnia ’00') też Jeskowa polecają. Ktoś jeszcze ma jakieś wątpliwości?

[^1]: Paslednij kolcenosiec
