---
date: 2002-11-21 01:34:49 +0100
layout: wycinki
tags: [pl, wycinki]
title: Inkwizytorom dziękujemy
---

> W czwartkowy wieczór w podziemiach kościoła pokamedulskiego na Bielanach miała się odbyć projekcja filmu <cite>Ostatnie kuszenie Chrystusa</cite>. Do sali pełnej studentów wpadł ks. Bogusław Paleczny, wyrwał płytę DVD z rąk obsługującego sprzęt studenta, i na oczach zdumionego tłumu połamał ją – poinformował „Super Express”.
>
> — Projekcji nie będzie, proszę iść do domu — tymi słowami odezwał się, znany z organizowania protestów bezdomnych na Dworcu Centralnym w Warszawie ks. Bogusław Paleczny. — Zrobiłem to, aby uchronić was od grzechu. Ten film to bluźnierstwo — dodał.
>
> [FilmWeb](http://www.filmweb.pl/ 'Polski portal filmowy')

Ech, gdzie te czasy, gdy wystarczyło zrobić szybki dopisek do <cite>Index librorum prohibitorum</cite>, wszystkie egzemplarze książki zebrać w jednym miejscu i puścić z dymem, a autora trochę potorturować i na stos. Co to się teraz, panie, porobiło – jakieś DVD, jakieś pokazy, młodzież na to patrzy, na dodatek w podziemiach kościoła… Skandal, panie, ruja i porubstwo. I bluźnierstwo, na szczęście o. Paleczny nas uchroni.

Czasem mam wrażenie, że jak Kościół czegoś ludowi swemu raz na jakiś czas nie narzuci, to jest to tej instytucji osobisty dramat i porażka. Nie udało się przeforsować zakazu handlu w niedzielę, to chociaż ulicę sobie przemianują. Koło mojego domu. No bo przecież nie może tak być, żeby kościół św. Andrzeja Boboli był przy ulicy Chodkiewicza. Nic to, że hetman, furda Kircholm, Salis, Smoleńsk czy Chocim – warchoł pewnie był z niego i hulaka, to i dziewkom też, swołocz, nie przepuszczał; dyć nie uchodzi miejscu świętemu takie towarzystwo. Że co, że jacyś ludzie tam mieszkają? Pomieszkają trochę na Boboli, przyzwyczają się, to i pyszczyć przestaną…
