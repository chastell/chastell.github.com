---
date: 2003-01-03 01:32:29 +0100
layout: wycinki
title: Metro-Golden-Bajer
---

Święta przesilenia zimowego[^1] za nami, nowy rok toczy się w najlepsze, ale ja pozwolę sobie powrócić jeszcze na moment do ostatniego weekendu 2002 – a dokładniej do sobotniego [PAP-u](http://dziennik.pap.pl/ 'Dziennik Polskiej Agencji Prasowej'):

> Uruchomiona w środę kolej podziemna w Delhi tak bardzo spodobała się mieszkańcom stolicy Indii, że zdesperowana dyrekcja metra musiała zaapelować do nich, by powściągnęli swój zapał do podróżowania.
>
> Pierwsza linia metra delhijskiego, o długości ośmiu kilometrów, ma w założeniu przewozić 200 tysięcy pasażerów dziennie. Tymczasem pierwszego dnia metrem przejechało się przeszło 1,2 mln z 13 milionów mieszkańców Delhi – większość z nich ze zwykłej ciekawości.
>
> Tysiące ciekawskich godzinami nie opuszczało wagonów, jeżdżąc bez celu tam i z powrotem.
>
> Na stacjach metra skończyły się elektroniczne żetony, bo podróżni zabierali je sobie na pamiątkę. System łączności przeznaczony na wypadek niebezpieczeństwa trzeba było wyłączyć, bo pasażerowie wciąż dzwonili do maszynisty i domagali się, by jechał szybciej.
>
> Nowoczesne i klimatyzowane metro delhijskie, dla którego wagony wyprodukowano w Południowej Korei, jest pierwszą koleją miejską w stolicy Indii. Niska cena biletów (cztery rupie, czyli 32 grosze) pozwala korzystać z metra również znacznej części najuboższych mieszkańców Delhi.
>
> Po zakończeniu w 2005 roku pierwszej fazy budowy metra osiągnie ono łącznie 62 km długości i wtedy będzie mogło przewozić dwa miliony podróżnych dziennie.
>
> PAP

Wybaczcie, ale pewne analogie same cisną się na klawiaturę.

> Uruchomiona w 1995 r. kolej podziemna w Warszawie tak bardzo spodobała się mieszkańcom stolicy Polski, że zdesperowana dyrekcja metra, przytłoczona gratulacjami i prośbami o autografy, musiała zwolnić tempo prac nad kolejnymi stacjami i odcinkami torów.
>
> Pierwsza linia metra warszawskiego, o długości 11 kilometrów, miała w założeniu być jedynie przygrywką do sieci obejmującej całe miasto. Tymczasem po siedmiu latach nadal łączy ona tylko jeden z końców Warszawy z centrum. (Z drugiej strony należy pamiętać, że jest to najdłuższa linia metra w kraju.)
>
> Tysiące ciekawskich godzinami nie opuszcza wagonów, jeżdżąc tam i z powrotem; każdy ma nadzieję dojechać kiedyś do mitycznej przystani parostatków (reklamowanej na każdej ze stacji tabliczkami „kierunek: Młociny”).
>
> Na stacjach metra wprowadzono niedawno metalowe bramki, by podróżni pamiętali że to oni są dla metra, a nie metro dla nich. System łączności przeznaczony na wypadek niebezpieczeństwa jest dobrze ukryty, dzięki czemu pasażerowie nie dzwonią na stacjach końcowych do maszynisty i nie domagają się, by jechał dalej.
>
> Czerwono-niebieskie metro warszawskie, dla którego wagony wyprodukowano w Rosji, jest pierwszą koleją miejską w stolicy Polski. Wysoka cena biletów (2,40 zł, czyli 30 rupii) gwarantuje podróżującym przebywanie w towarzystwie dość zamożnym.
>
> Po zakończeniu w 2006 roku pierwszej fazy budowy metra osiągnie ono łącznie 22 km długości; niestety, parostatek od dawna już nie pływa, zatem dopiero wtedy warszawiacy będą mogli przekonać się, gdzie dokładnie leżą Młociny.
>
>  

[^1]: u nas tradycyjnie zmonopolizowane przez chrześcijan, co zrobić…
